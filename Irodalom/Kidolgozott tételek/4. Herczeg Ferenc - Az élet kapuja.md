Herczeg Ferenc a 19. és 20. század egyik kiemelkedő magyar írója, aki regényeivel és novelláival jelentős hatást gyakorolt a magyar irodalomra. Első novellakötete, a "Mutamur" 1892-ben jelent meg, és ezzel vált ismertté az irodalmi közéletben. Az 1893-as "Gyurkovics-lányok" pedig meghozta számára az olvasói elismerést. Herczeg alapította az 1894-től 1949-ig megjelenő "Új idők" című szépirodalmi, művészeti és társadalmi hetilapot, amely meghatározó szerepet játszott a korszak kulturális életében. Emellett politikai szerepvállalása is figyelemre méltó: parlamenti képviselőként a nemzeti eszmét képviselte, amely munkásságában is visszaköszön, különösen történelmi regényeiben és drámáiban, mint például a "Pogányok" (1902) és "A hét sváb" (1916). "Az élet kapuja" (1919) című műve pedig történelmi regényeinek csúcspontja.

"Az élet kapuja" Herczeg Ferenc írói érzékenységét és politikai éleslátását tükrözi. A mű a mohácsi katasztrófa előtti Magyarországot allegorikusan jeleníti meg, párhuzamot vonva a Trianon előtti Magyarországgal. A regény két fő cselekményszálra épül: az egyik a nagypolitikai szál, amely Bakócz Tamás küzdelmét követi a vatikáni hatalmasságokkal Magyarország megmentéséért, a másik pedig a szerelmi történeti szál, amely Vértesi Tamás és Fiametta szerelméről szól. E két szál összefonódik, és történelmi alakok, mint Bakócz Tamás és II. Julius pápa, valamint helyi színezetek révén érzékelteti a történet valószínűségét. Amúgy II. Julius pápa = II. Gyula pápa (felvett pápa név)

A regény drámai szerkesztésmóddal építkezik, ötvözve az epikus mű elemeit drámai hatásokkal. A konfliktusrendszer, a cselekményépítés, az időkezelés és a narrátor előadásmódja mind hozzájárulnak a mű feszültségéhez. A bonyolult konfliktusrendszer a kapu szimbóluma köré épül, amely minden szereplő számára mást jelent. Bakócz és II. Julius ellentéte kiemelkedő: Bakócz a nemzetért és a kereszténység védelméért küzd, míg II. Julius számára a kapu a barbár és civilizált világ ellentétét jelképezi. A politikai és szerelmi szálak folyamatosan összefonódnak, a gyors jelenetváltások és a sűrítés pedig színházi előadás érzetét keltik.

A kapu szimbóluma a regény központi motívuma, és minden szereplő számára más jelentést hordoz. Bakócz számára a kapu a hűség és árulás jelképe, míg II. Julius számára az élet és halál találkozását testesíti meg. Vértesi Tamás és Fiametta szerelmi szála is szorosan kapcsolódik a kapu szimbólumához: Tamás számára a kapu a boldog szerelem elérésének lehetősége, amely Fiametta árulása után bezárul. Fiametta pedig árulóként és áldozatként jelenik meg, aki saját magát emészti fel a színjátékban, amelyet Chigi irányításával játszik.

A mű gyors jelenetváltásokból áll, amelyek sűrítik a cselekményt, és színházi előadás érzetét keltik. A nyitójelenet bemutatja az európai államok politikai erőviszonyait, Magyarország helyzetét a törökellenes küzdelmekben, valamint Bakócz politikai befolyását és fényes bevonulását. A politikai jelenetek keretet adnak a szerelmi történetnek, amely mágikus látomások és váratlan fordulatok révén bontakozik ki.

A regény időkezelése is hozzájárul a drámai hatás fokozásához. A történet néhány nap vagy hét eseményeit sűríti össze, miközben valójában két év telik el Bakócz 1512-es januári bevonulása és 1513-as novemberi elhagyása között. Ez a sűrítés növeli a cselekmény feszültségét és intenzitását.

A narrátor beszédmódja romantikus és realista stílusjegyeket egyaránt tartalmaz. A romantikus elemek közé tartozik a helyi színezet, mint Bakócz bevonulása és a Chigi-villában tartott ünneplés, valamint a váratlan szerelmi fordulatok. A realista elemek között találjuk a nyelvi tömörséget és a tárgyilagos előadásmódot, amely a politikai szál szereplőitől távolságot tartva mutatja be, hogyan jut el Magyarország az élet kapujából a halál kapujába.

A regény nagypolitikai cselekményszálának szereplői hűen követik a történelemből fennmaradt jellemvonásokat. Az elbeszélő röviden, más szereplők által mutatja be a karaktereket, például Bakóczról Cardulo kardinális ad jellemrajzot. Bakócz nemzetéért küzd, mindent megtesz érte, még a kardinálisokat is lefizeti. II. Julius ravasz és ügyes nagypolitikus, aki Róma és saját értékeit képviseli, és mindent megtesz azért, hogy ne Bakócz kerüljön a trónra. Medici a természet tökéletlenségét hirdeti, míg Lionardo számára a természet és az emberi koponya maga a tökéletesség.