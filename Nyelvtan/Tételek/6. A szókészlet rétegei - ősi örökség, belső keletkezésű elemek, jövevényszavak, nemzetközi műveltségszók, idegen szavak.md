**Belső keletkezés és bekerülés**. A magyar szókészlet legnagyobb része **belső keletkezésű: szóképzéssel, szóösszetétellel, mozaikszó-alkotással** vagy más, **ritkább szóalkotásmódok** (például szórövidülés, szóvegyülés, ragszilárdulás, népetimológia vagy jelentéstapadás) révén. Vannak azonban szép számmal **idegen szavak** és **jövevényszavak** is a magyarban (ahogy minden más nyelvben is), amelyek nyelvünk, illetve a nép életében bekövetkező **változásokról** is vallanak. A magyar nyelv jövevényszavait vizsgálni olyan, mint megvizsgálni a magyarok más népekkel való kapcsolatának történetét.

Mielőtt továbblépünk az egyes szókincsrétegek számba vételére, vizsgáljuk meg e két kulcsfogalmat, amelyek egyszersmind folyamatot is jelölnek: idegen szó > jövevényszó. Amikor egy nyelv kapcsolatba kerül egy másikkal, bizonyos mértékű kulturális hatással mindig számolhatunk; jellemzően például szavak kerülnek át egyik nyelvből a másikba. Kezdetben **idegen szóról** beszélünk, amely később **meghonosodik**, és idegen eredete feledésbe merülvén **jövevényszóvá** válik, hangalakilag, szerkezetileg **idomul** a befogadó nyelvhez.

**Alapszókészlet**. A magyar szókészlet legalsó rétegét tehát legősibb szavaink összessége, az úgynevezett **alapszókészlet** alkotja. Ezek a szavak **rokonságnevekre** (_apa, anya_), **testrészekre** (fej, kar), **állatokra** (_ló, hal_), **növényekre** (_fa, fű, bokor_), **életjelenségekre** (_halál_), **természeti jelenségekre** (_nap, ég, szél_), az **ősi életmódra** (_nyíl, íj_) utalnak, de például idetartoznak névmásaink és számneveink is. Ezekre a szavakra mint a finnugor nyelvrokonság egyik bizonyítékára is tekintünk, amelyek jó része a magyarral rokon nyelvekben is megtalálható, természetesen többezer éves változás eredményeként.

**Iráni és bolgár-török jövevényszavak.** A magyar nyelv önálló életében a honfoglalás előtt kisebb részt az **iráni**, nagyobb részt a **bolgár-török** nyelv volt erős hatással (a bolgár ma a szláv nyelvek közé tartozik, miután átment egy hatalmas arányú nyelvváltáson). Az előbbire az _asszony_, a _híd_ vagy a _vásár_ szavaink utalnak, míg a bolgár-török jövevényszavak csoportjába a korabeli kultúráról sokoldalúan valló kifejezések tartoznak. Példaként az **állattartás** (_disznó, kecske, tyúk, túró_), a **földművelés** (_búza, gyümölcs, sarló_), az **állat- és növényvilág** (_gyom, kóró, bölény, turul, borz_), a **lakóhely** (_sátor, söpör, kapu_), az **öltözködés** (_gyűrű, bársony, tükör_), a **társadalmi élet** _(törvény, bér, gyász_), a **vallásosság és a szellemi élet** (_táltos, bájol, boszorkány, betű, idő, kor_), a **foglalkozások** (_ács, gyúr, szűcs_) és a **testi tulajdonságok** (_erő, tar, csipa_) egyes szavait említhetjük.

**Szláv és latin jövevényszavak**. Az iráni és a bolgár-török népekkel való érintkezés idején a magyar társadalomban nagyarányú életmódbeli változás is lezajlott: áttért a pásztorkodó nomád, majd a félnomád életre. A **honfoglalás utáni** végleges letelepedés pedig együtt járt a környező államalakulatok közé történő beilleszkedéssel. A feudalizmus első évszázadaiban, az államalapítás után a **szláv** és a **latin** hatás erősödött fel. Az e korból származó szláv jövevényszavak szintén az életmód egészét érintik: az **állami életről** a király, a _megye, a pénz;_ a **kereszténységről** és **a hét egyes napjairól** a _kereszt, a karácsony, a szent, a szerda, a csütörtök, a péntek, a szombat_; a **gazdálkodásról** pedig a _gabona, a széna, a bárány, a kakas, a macska_ szavaink tanúskodnak. **Az állat- és növényvilág** kifejezéskészlete például a _medve, veréb, a moha, a gally_; a **mesterségeké** a _kovács, a pásztor;_ a **családi életé** a család, az _unoka_, a _mostoha_ szavakkal bővült. Szláv jövevényszavak még a **lakással** kapcsolatos _ablak, udvar, konyha_; a **táplálkozáshoz** fűződő _ebéd, vacsora_; illetve az **öltözködéshez** kapcsolódó _ruha, nadrág, szoknya_ szavaink. **Latin** jövevényszavaink között találunk az **egyházi élethez** (_templom, oltár, mise, pápa_), a **műveltséghez** _(iskola, tábla, professzor, lecke)_, a **joghoz** (_porció, lajstrom, paktum_), az **orvosláshoz** (_kúra, pirula, patika_), a **lakhelyhez** (_porta, tégla, kamara, almárium_), a **növény- és állatvilághoz** (_akác, citrom, tigris, fülemüle_) kapcsolódó szavakat.

**Német jövevényszavak.** Szintén a honfoglalás idejétől fogva figyelhető meg, de máig tart a **német** nyelv hatása. A több mint ezer jövevényszó például az **udvari, a hadi életre** (_kastély, erkély, herceg, pisztoly, cél, ostrom_); a **városi életre** _(polgár, céh, borbély_); az **iparra** (_érc, kohó_); a **társas életre** _(szalon, tánc, pech_), az **öltözködésre** (_frakk, paróka, copf_); a **táplálkozásra** (_koszt, nokedli, zacc, párol_) utal.

**Oszmán-török jövevényszavak**. A korai bolgár-török érintkezést követően az oszmán-török terjeszkedés és a hódoltság idején kerültek be nyelvünkbe nagy számmal török szavak, ezek azonban nagyrészt kikoptak, elavultak. Ma is használjuk még azonban az **oszmán-török** eredetű _zseb, papucs; kávé, bogrács, tepsi; basa, korbács, dívány_ szavakat.

**Olasz, francia, angol jövevényszavak**. Szintén kisebb jelentőségű **olasz** és a **francia** hatás; az előbbire _a füge, a mandula, a narancs, a forint, az opera;_ az utóbbira a lakat, a kilincs és a _Lajos_ szavak szolgálnak például.

Végül napjainkban rendkívül sokszínű nyelvi hatással találkozik a magyar nyelv. Újabb latin hatásként értékelhetjük a **nemzetközi műveltségszavak** (_agresszió, funkció, mutáció_) bekerülését a magyar nyelvbe; a _spagetti, a makaróni, a pizza, pizzéria_ szavak az olaszból kerültek át nemrégiben, míg a legerősebb hatást ma egyértelműen az **angol** nyelv gyakorolja nyelvünkre (_shop, email, workshop, market_).