A nyelv szempontjából a kommunikáció típusai közül a szóbeli és az írásbeli közlés a legjellemzőbb. Történetileg elsődleges az élőszó; a beszéd rögzítése a fejlődésnek egy késői fokán jelent meg. A hétköznapi életben sokkal gyakrabban beszélünk, mint írunk. Újabban a szóbeli kommunikáció technikai eszközök segítségével rögzített formában is terjed (televízió, videó, rádió, magnetofon stb). Mindez nem kisebbíti az írás jelentőségét, amely ma már elválaszthatatlanul hozzátartozik mindennapjainkhoz. Magán- és hivatalos levelezésünkön kívül az írott sajtó és a könyvkiadás szinte eláraszt bennünket írott szövegekkel. E mennyiségi tényezőknél azonban sokkal fontosabb, hogy az írás rögzíti elődjeink tapasztalatait, évezredek üzenetét hordozza, és ezáltal megkönnyíti életünket. Lehetővé teszi, hogy felhasználjuk őseink tudását, nem kell minden nemzedéknek mindent újrakezdenie.

A szóbeli és az írott közlésfajtának vannak közös és eltérő vonásai egyaránt. Mindkét változat ugyanazt a célt szolgálja, és a végső megjelenési forma (hangzás és íráskép) kivételével ugyanazokkal az eszközökkel él. Mivel azonban a nyelvi megformálás során a szóbeli fogalmazásra kevesebb időnk van, természetes, hogy élőbeszédben nem vagyunk olyan igényesek, választékosak, mint írásban.

Ha összevetjük a hangzó és az írott szöveget, mindkettőben találunk olyan elemeket, amelyek a másikban nem, vagy csak nyomokban fedezhetők fel. Beszéd közben a hanghordozásunk, beszédünk dallama, a hanglejtés, a beszédtempó, jól vagy rosszul elhelyezett hangsúlyaink (az ún. mondat- vagy szövegfonetikai eszközök), sőt a beszédet kiegészítő gesztusok is újabb információt jelentenek a hallgató számára. Írásban mindennek csak a nyomait fedezhetjük fel, amikor írásjeleket használunk, illetőleg a szövegben utalunk a gesztusokra.

A téma, a szándék, a közölni kívánt valóság, a beszélők, írók, illetve a hallgatók, olvasók igényeit különbözőképpen elégítik ki az írott és a szóbeli szövegek. Sajátos megjelenési, visszajelzési, szerkesztésbeli, mondatszerkesztési, műfaji jellegzetességeik alapján jól elkülöníthetők egymástól.

Mielőtt leírunk valamit, rendszerint van időnk arra, hogy alaposan átgondoljuk mondanivalónkat, ezért logikusabb a létrejött szöveg felépítése, a mondatok pontosabban meg vannak szerkesztve, a rendelkezésre álló szókincsből pedig úgy válogatunk, hogy stílusunk változatos legyen.

Mivel beszéd közben nincs elegendő időnk a gondolkodásra, és a szerkesztett szöveget már keletkezése közben hallja a partner, így nincs mód a korrigálásra, a javításra. Az élőszóban elhangzó közlés általában kevésbé igényes, gyakoriak benne az ismétlések, a töltelékszavak, a nyelvi sablonok, és a mondatok megszerkesztettsége is lazább, szabálytalanabb.

# Az élőszó és az írás szerepe a nyelvben

Lényegesen többet beszélünk, mint írunk. A nyelvi norma azonban írásban magasabb szinten érvényesül, mint szóban. Az írásos forma maradandó voltánál fogva alkalmas a nyelvi hagyomány őrzésére. A nyelvi változások élőszóban kezdődnek. A helyes és szükséges változások idővel az írott nyelvben is elfogadottá válnak. Beszéd és írás, tehát kölcsönhatásban van egymással.

# A szóbeli és írásos szövegek eltérő jegyei

| Szempontok                               | Élőszó                                                                                                                      | Írott szöveg                                                                                                                   |
| ---------------------------------------- | --------------------------------------------------------------------------------------------------------------------------- | ------------------------------------------------------------------------------------------------------------------------------ |
| **Különbséget megfogalmazó közmondás**   | "Verba volant …" (A szó elszáll …)                                                                                          | "… scripta manent." (… az írás megmarad)                                                                                       |
| **Kiváltott benyomás**                   | Akusztikai benyomás: hallom                                                                                                 | Vizuális benyomás: látom                                                                                                       |
| **Hatóköre**                             | Időben mulandó, pillanatnyi                                                                                                 | Időben, térben kevésbé korlátozott, századokat átél                                                                            |
| **A hallgató visszajelzési lehetőségei** | A hallgató azonnal reagálhat, sokféle lehetősége van                                                                        | A visszajelzésnek csak korlátozott lehetőségei vannak (késleltetett)                                                           |
| **A szöveg alkotása**                    | Gyors gondolkodást igényel                                                                                                  | Időt enged a gondolkodásra                                                                                                     |
| **A szöveg kifejezőeszközeinek köre**    | Gazdag: verbális, non-verbális és zenei elemek együtt vannak jelen. Ezek módosíthatják, pontosíthatják a szöveg jelentését. | Csak korlátozottabb. Non-verbális és zenei elemeknek alig jut szerep, helyette írásjeleket használunk, melyek hatása gyengébb. |
| **Nyelvi megformálása**                  | Spontánabb —> igénytelenebb                                                                                                 | Tudatosabb —> igényesebb                                                                                                       |
| **Mondatszerkesztés**                    | Lazább, szabálytalanabb<br>Hiányos mondatok túlsúlya                                                                        | Szabályosabb, megformáltabb<br>Teljes mondatok túlsúlya                                                                        |
| **Egyéb nyelvi eszközök**                | Nyelvi panelek, töltelékszavak, közhelyek használata előfordul. Gyakoriak a mellérendelések.                                | Előfordul(hat) irodalmi v. szakszavak használata is. Csiszolt mondatok, alárendelések, arányosság jellemzi.                    |
| **Szövegfajtái**                         | beszélgetés, vita, interjú, megbeszélés, előadás, felszólalás, rádiós/televíziós hírolvasás, …                              | tanulmány, cikk, hivatalos levél, magánlevél, napló, emlékirat, kritika, esszé, …                                              |
| **Tárolása**                             | modern technikát igényel                                                                                                    | íróeszköz és papír elég                                                                                                        |
| **Információ vissza-keresése**           | emlékezet —> nehezebb                                                                                                       | könnyebb                                                                                                                       |
| **Használata a mindennapokban**          | aránya jóval magasabb, főként magánéleti szövegek                                                                           | főként közéleti szövegek                                                                                                       |

# Digilektusok

Mindezt tovább árnyalja az új internetes kommunikációs formák megjelenése (email, sms, 
fórum, chat, instant messaging, blog). Ezek formájukat tekintve az írásbeli szövegek körébe tartoznak, ugyanakkor a szóbeli szövegalkotás sok jellemzőjét is magukban hordozzák.

> [!HELP] Source: [www.studocu.com](https://www.studocu.com/hu/document/magyar-agrar-es-elettudomanyi-egyetem/elelmezesvezeto/12-szobeli-es-irasbeli-szovegek/60737935)
